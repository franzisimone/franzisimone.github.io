<!DOCTYPE html>
<html>
  
<body>
<div class="body" style="margin-top:50px; margin-left: 200px; margin-right: 200px;"> 
  
<head>
<title>Blog di Simone Franzi - La Democrazia in America </title>
</head>

  
<h1>Blog di Simone Franzi - La Democrazia in America</h1>
  <p>Riflessioni di un ticinese in America. In questo blog scrivo le mie riflessioni sullo stato <i>Della Democrazia in America</i>, parafrasando Alexis de Toqueville. Con gli occhi di un Ticinese e Svizzero, racconto l'attualità, la politica e le instituzioni della repubblica Statunitense.</p>
<br>
</br> 
  
<h2> La corsa verso le presidenziali statunitensi del 2020 è cominciata con una battaglia di idee </h2>
  <p> <i>4 gennaio 2019</i>
  <p> Durante questo periodo festivo, tra il tramontante 2018 e il sorgere del 2019, roboanti notizie raggiungono l’Europa dal 
      Nordamerica. Notizie che fanno scalpore quali le dinamiche al confine tra Messico e Stati Uniti e l’ormai bisettimanale stallo
      dell’amministrazione statunitense. Da prima di Natale, un quarto del governo federale è bloccato a causa della diatriba sul 
      preventivo 2019. Da una parte il presidente statunitense Donald Trump vorrebbe allocare 5 miliardi di dollari per la costruzione
      del muro al confine con il Messico, dall’altra invece la maggioranza Democratica alla camera dei rappresentanti non vuole stanziare 
      più di 1,5 miliardi di dollari per la sicurezza al confine (niente muro). Finché non si trova un accordo, il governo resta 
      serrato e i dipendenti statali che non ricoprono funzioni essenziali rimangono a casa, senza ricevere lo stipendio. Senza minimizzare
      l’importanza di questi avvenimenti, altre notizie emergono impetuose dagli Stati Uniti. Con gli annunci di Elizabeth Warren 
      e Julian Castro, due pezzi da novanta del partito Democratico, la campagna verso le elezioni presidenziali del 2020 è ormai lanciata. </p>
  <p> Ricapitolando gli annunci, Elisabeth Warren, senatrice del Massachusetts, ha pubblicato un video il 31 dicembre annunciando la creazione di un comitato esplorativo per la campagna elettorale delle presidenziali 2020. Julian Castro, ex sindaco di San Antonio in Texas ed ex “segretario della casa e dello sviluppo urbano” (HUD) ha fatto altrettanto il 2 di gennaio. Questi sono nomi grossi che di fatto hanno dato il là alla campagna per le primarie del partito democratico. La campagna verso novembre 2020 è cominciata!</p>
  <p> Sui media europei questi annunci sono apparsi esiguamente e senza fare scalpore. Sono tuttavia dei segnali importanti delle battaglie ideologiche all’interno del partito Democratico che inevitabilmente lasceranno sul campo vinti e vincitori. Gli annunci sono importanti perché Elizabeth Warren e Julian Castro fanno parte di fazioni opposte all’interno del partito Democratico. Da una parte Elisabeth Warren, che durante le primarie Democratiche del 2016 si è presentata molto ambivalente tra sostenere Hillary Clinton o sostenere l’outsider e auto dichiarato social democratico Bernie Sanders. Warren rappresenta l’ala più di sinistra del partito Democratico mentre Julian Castro, ex-membro del gabinetto di Barack Obama e vicino a Hillary Clinton nel 2016 (era stato considerato quale potenziale candidato alla vicepresidenza, candidatura poi andata a Tim Kaine, senatore della Virginia), rappresenta l’ala più liberale del partito. La spaccatura all’interno del partito Democratico rimane profonda: da una parte ci sono i sostenitori di Bernie Sanders, i social democratici, e dall’altra ci sono i liberals, l’ala liberale del partito rappresentata dagli accoliti di Barack Obama. </p>
  <p> Questa spaccatura tra le due fazioni si è manifestata anche durante il mese di dicembre del 2018 in una ‘guerra civile’ a suon di editoriali e commenti su testate giornalistiche online. Diversi membri dell’entourage di Bernie Sanders hanno attaccato Beto O’Rourke, il recente candidato per il senato in Texas che è stato distanziato da pochi punti percentuali da Ted Cruz, per aver ricevuto contributi dall’industria petrolifera. O’Rourke dopo il suo exploit in Texas è considerato un papabile per la candidatura alle primarie del partito Democratico. Piace a molti, tanto da essere stato invitato recentemente da Barack Obama per un incontro nella residenza privata a Washington dell’ex presidente. In un recente sondaggio, O’Rourke appare al secondo posto tra i possibili candidati, superato solo dall’ex vicepresidente Joe Biden. Nonostante il suo “appeal”, derivato anche da un profilo con un fascino Kennediano, O’Rourke non è considerato un progressista dai social-democratici. Nei suoi sei anni trascorsi sotto la cupola del Campidoglio a Washington come rappresentante di El Paso, la città al confine con il Messico, O’Rourke si è distinto più come centrista che come ideologo e arduo sostenitore di temi di sinistra. Proprio per questo, vari sostenitori di Bernie Sanders e membri dell’ala social-democratica del partito Democratico hanno pubblicato online duri commentari contro O’Rourke, con lo scopo di indebolire l’ala liberale del partito. </p>
  <p> La battaglia più importante per le presidenziali del 2020 che si sta vieppiù delineando all’interno del partito Democratico è dunque quella tra social-democratici e liberali, o per usare la designazione di Jonathan Chait, editorialista del New York Magazine, tra socialisti e capitalisti.  Ebbene sì, la battaglia tra sostenitori di lavoratori e sostenitori dei proprietari dei fattori di produzione non è perita con il 21esimo secolo. Le ideologie non sono morte! Le tematiche che separano i vari candidati in modo più marcato sono infatti quelle tra chi sostiene che lo stato debba assumere un ruolo più importante nel proteggere i cittadini di ceti meno abbienti e intervenire in vari settori economici con regolamentazioni a sostegno di una redistribuzione più equa e chi invece cerca delle soluzioni a problemi sociali ed economici all’interno dei mercati, senza dare allo stato ulteriori compiti. Questa divisione ideologica si manifesta su temi quali l’assicurazione della salute, dove Bernie Sanders e i social democratici propongono un sistema di assicurazione universale mentre i liberali sostengono il sistema “Obamacare”, dove c’è competizione tra vari offerenti privati e pubblici. Altri temi su cui la divisione tra social democratici e liberali è netta sono la regolamentazione finanziaria e lo sviluppo di energie rinnovabili. Anche qui le due fazioni si differenziano in quale ruolo lo stato debba assumere nel regolamentare l’economia.</p>
  <p> Anche nel partito Repubblicano, un partito che sta diventando vieppiù il partito personale di Donald Trump, si può osservare che le ideologie non sono morte. Proprio nei primi giorni del nuovo anno, Mitt Romney ex candidato alle presidenziali del 2012 per il partito Repubblicano ha pubblicato un editoriale sul Washington Post spiegando le sue posizioni liberali, in contrasto con l’etno-nazionalismo Trumpiano. Romney rappresenta un’importante ala del partito Repubblicano, quella liberale e appunta repubblicana, che si distanzia dall’ideologia conservatrice e nazionalistica di Donald Trump, simboleggiata dall’emblematico slogan “America First”.</p>
  <p> La battaglia elettorale che si dispiegherà nei prossimi due anni sarà dunque una battaglia ideologica tra socialisti, liberali, e conservatori/nazionalisti. Se gli Stati Uniti del dopoguerra erano l’emblema del capitalismo e le due fazioni politiche che si affrontavano nelle elezioni politiche erano liberali e conservatori (come nell’Ottocento Ticinese), nel 21esimo secolo la battaglia ideologica sembra essere quella tra socialisti e liberali da una parte e tra liberali e nazionalisti dall’altra. Le ideologie dell’Ottocento e Novecento non sono morte negli Stati Uniti e il dibattito politico per queste presidenziali sarà fervente. </p>
  
<br>
</br>
  
<h2> Le regioni della democrazia in America </h2>
  <p> <i> 20 dicembre 2018 </i>
  <p> Circa due anni e mezzo fa, mi sono trasferito negli Stati Uniti d’America. Erano gli arbori dell’estate 2016; un’estate forse non da record meteorologici, ma comunque un’estate che resterà negli annali, perlomeno in quelli della politica statunitense. Era l’estate in cui Donald Trump venne nominato candidato dal partito repubblicano per la presidenza degli Stati Uniti. Il resto è storia. Eletto presidente, Donald Trump era e rimane un personaggio controverso e di difficile comprensione. Da osservatore svizzero e ticinese residente negli Stati Uniti, vengo spesso interrogato da amici e parenti su cosa pensano i cittadini americani di Donald Trump. Come ha fatto ad essere stato eletto? Le risposte di molti opinionisti vengono frequentemente collegate a determinati temi: il muro sul confine con il Messico, sicurezza e migrazioni, disoccupazione e crisi economica, differenze etniche, e l’elenco può continuare quasi a piacere. La situazione è complessa e una delle spiegazioni che chiariscono le ragioni per cui molti cittadini statunitensi hanno cercato rifugio nella figura di Donald Trump si può trovare nei retaggi coloniali che ancora influiscono sulla geografia politica statunitense. Ebbene sì, eventi di qualche secolo fa hanno ancora un’influenza sulla politica odierna. </p>
  <p> Gli Stati Uniti d’America sono più di una nazione. Ai nostri occhi europei gli Stati Uniti appaiono omogenei. Abbiamo tutti letto delle avventure di Tex Willer o guardato telenovele, passando da Dallas, a Friends o alla più recente how I met your mother; così, grazie alla cultura hollywoodiana crediamo di capire a fondo gli Stati Uniti. Siamo influenzati da Hollywood e crediamo di vedere le differenze tra gli stati rurali, incarnati da Tex Willer, e le città, centri cosmopoliti come New York. In questo modo riduciamo le differenze tra zone rurali e centri urbani. Non siamo gli unici a semplificare gli Stati Uniti tra queste due zone economiche e geografiche. Anche molti analisti e commentatori americani hanno individuato nella differenza tra zone rurali e urbane una potente spiegazione per la geografia politica statunitense. Gli elettori di Trump e del partito repubblicano si trovano infatti prevalentemente nelle zone rurali, mentre gli elettori del partito democratico sono gli abitanti delle città. Ci sono vari motivi per cui analisti ritengo valida questa spiegazione. Ad esempio, viene spiegato che nelle zone rurali si sono persi posti di lavoro a conseguenza del fatto che quest’ultime stanno giocando alla rincorsa della rivoluzione tecnologica in corso. Il filo argomentativo conclude che gli abitanti di queste regioni hanno quindi sviluppato un risentimento verso coloro che non hanno a cuore i loro interessi e che non si occupano quindi del benessere generale, che siano gli stranieri d’oltre confine o le élite della capitale politica Washington o di quella economica, New York. Questa decifrazione economica e geografica è valida ma al contempo limitata. Osservando una mappa dei risultati elettorali più recenti possiamo notare una costante: ci sono delle regioni in cui un partito viene regolarmente preferito rispetto ad un altro. Queste regioni hanno radici etnico-culturali e sono il risultato di passate migrazioni e retaggio di vari esperimenti coloniali.</p>
  <p> Ci sono diversi studi che documentano diverse regioni etnico-culturali degli Stati Uniti. Negli anni '80 il giornalista e scrittore Joel Garreau ha individuato nove distinte regioni con specifiche caratteristiche economiche e culturali che compongono gli Stati Uniti d’America e suggeriva che gli usuali confini amministrativi degli Stati, i corrispettivi dei nostri Cantoni, sono puramente artificiali. (Cf. Garreau, J. (1981). <i>The Nine Nations of North America</i>. Boston, MA: Houghton Mifflin) Analogamente, lo storico David Hackett Fischer ha determinato che gli Stati Uniti si possono dividere in quattro grandi regioni culturali con propri e peculiari usi e costumi popolari. (Cf. Hackett Fischer, D. (1989). <i>Albion’s Seed: Four British Folkways in America.</i> Oxford, UK: Oxford University Press.) Non mi voglio soffermare troppo a lungo su tutte le varie possibili categorizzazioni in cui si possono frammentare gli Stati Uniti, ma voglio segnalare l’importanza di questa eterogeneità, non solo culturale ma anche a livello di organizzazione socio-economica e di tradizioni politiche e democratiche, per la geografia politica statunitense odierna. A questo scopo, l’autore Colin Woodard ci rammenta che l’eterogeneità nordamericana è un potente indicatore della suddivisione politica tanto decantata sui mass media tra il partito democratico e il partito repubblicano. (Cf. Woodard, C. (2011). <i>American Nations: A History of the Eleven Rival Regional Cultures of North America</i>. New York: Penguin Books.) </p>
  <p> Colin Woodard suggerisce che è possibile comprendere le radici della cultura politica statunitense odierna, e delle sue spaccature, a partire dai differenti percorsi migratori percorsi nei secoli sedicesimo e diciassettesimo da vari emigranti europei: avventurieri, esploratori, missionari, latifondisti e semplici individui in cerca di opportunità hanno fondato differenti insediamenti coloniali in America del Nord. Da queste radici possiamo capire la cultura e struttura socioeconomica di differenti regioni degli Stati Uniti. Woodard sottolinea che quest’ultimi sono suddivisi in 11 nazioni, ognuna con i suoi valori e ideali. Per citare alcune di queste regioni, gli Stati Uniti dell’analisi storica di Colin Woodard sono composti dalla “Nuova Olanda”, dove si trova New York, città inizialmente chiamata Nuova Amsterdam, dalla Nuova Francia attorno a New Orleans, dal Profondo Sud e dal Far West, dalla regione de El Norte lungo la frontiera con il Messico fino alla Terra di Mezzo nelle Grande Pianure, e via dicendo. Ognuna di queste regioni ha particolari ideali, caratteristiche socioeconomiche e differenti strutture sociali. In alcune regioni l’indipendenza e l’autosufficienza sono valorizzate, in altre la tolleranza oppure il puritanesimo. Queste regioni sono rivali tra loro, rivalità anche scoppiate in una sanguinosa guerra civile. Queste tensioni sono relativamente sopite rispetto al periodo della guerra civile ma sono comunque determinanti per capire i conflitti politici contemporanei. Analizzando queste regioni si può comprendere che la geografia politica statunitense non segue i confini amministrativi degli stati che compongono la federazione, piuttosto alla base del comportamento politico odierno ci sono le differenze tra valori e tradizioni di queste 11 diverse regioni. Le fazioni partitiche e la polarizzazione politica degli Stati Uniti sono quindi il risultato dell’eterogeneità culturale e socioeconomica di questa grande federazione; di conseguenza i risultati delle elezioni presidenziali statunitensi dipendono da variabili coalizioni tra queste differenti regioni. Ad esempio, osservando una mappa dei risultati elettorali della ormai famosa elezioni del 2016, è possibile determinare che Donald Trump è riuscito a risultare vittorioso grazie ad una coalizione di elettori dell’intero Profondo Sud, di gran parte della Nuova Francia e del Far West, così come di una consistente fetta di elettori delle cosiddette terre di mezzo tra la Pennsylvania, l’Ohio, l’Indiana, e altri stati del Midwest. (Cf. : Woodard, C. (2018). “<a href=https://www.nytimes.com/2018/07/30/opinion/urban-rural-united-states-regions-midterms.html>The Maps That Show That City vs. Country Is Not Our Political Fault Line</a>,” <i>The New York Times</i>. Edizione online del 30 luglio 2018.)</p>
  <p> Parafrasando il famoso aristocratico francese di metà Ottocento, Alexis de Toqueville, per parlare Della Democrazia in America non possiamo scordarci dell’eterogeneità e delle spaccature di questa nazione e di tutto il continente nordamericano. La frammentazione politica degli Stati Uniti non è una novità dell’era di Donald Trump; anzi, gli elettori di differenti regioni nordamericane hanno costantemente preferito un partito rispetto ad un altro da almeno un secolo a questa parte. Con un occhio attento all’eterogeneità degli Stati Uniti è possibile fare luce sull’elezione di Donald Trump nel 2016 o delle più recenti elezioni di midterm del novembre 2018. La geografia politica statunitense, le sue fratture e i corrispettivi conflitti sono così influenzati dal retaggio di movimenti migratori e di insediamenti coloniali del passato. Solo con un’analisi approfondita delle differenze tra queste regioni è possibile capire le mutevoli coalizioni che permettono ad un candidato di vincere le elezioni presidenziali. Questa eterogeneità e le derivanti fratture tra le regioni della democrazia statunitense risulteranno cruciali anche nelle elezioni presidenziali del 2020.</p>

<br>
</br> 

<h2> Dear Democracy </h2>
  <p> <i>9 Novembre 2016</i> </p>
  <p> Dear Democracy, why did the voters in the USA elect Donald Trump as their next president? This question could come from any 
      European kid, but also from many US citizens. The morning after the election many people were surprised by the presidential 
      election results. Particularly because in almost every poll and prediction, Hillary Clinton was given an easy path to the White
      House. She looked like the eternal candidate, the predestinate first woman to be president of the United States, because of 
      her hard work in almost every branch of government: In the judicative, in the legislative, and in the executive as a first 
      lady. However, she is not going to be the next president. Instead, a self-proclaimed businessman, disliked by many people, 
      with dubious tastes, and surrounded by controversies. He is a celebrity. There is no doubt about that. And as a celebrity he 
      was able to run a successful presidential campaign. How did he do it? He certainly played with people emotions, he played arguments
      which are against the mainstream politically correct opinions and policies. He is labeled as a populist. And we can’t escape
      populism in a democracy. Sometimes, there can be simple solutions to complex problems. And these solutions can be easily transmitted.
      And the people, il popolo, le people, das Volk, will understand and eventually follow them. Immigration? We can stop it by
      building a wall. Economic crisis? We will get the money back from the government who’s stealing us. Jobs? We can get them 
      back from the countries abroad who are still stealing us. The success of these kind of solutions can be measured only by 
      trial and error. </p>
  <p> Many other democracies around the world already tried to elect a president who argues that he can provide these magic 
      formulas. The most striking example comes from Europe. A country that many Americans love and regularly visit. Italy. 
      You may have heard about Silvio Berlusconi. Prime Minister of Italy for 9 years between 1994 and 2011. In the US you may 
      remember about him, because of one of his several gaffes. Just days after Obama’s election, Berlusconi referred to the first
      Afro-American president as a “tanned man”. Berlusconi may seem really similar to Trump. And in fact, around European media, 
      the comparison has sprawled since Trump announcement of his candidacy. Why? Well, both are self-proclaimed successful businessmen,
      both got rich with speculative real estate actions, both are active in the entertainment industry, and both have a limitless
      ego. They both "love" women and are hated by many of them. They both reconfigured a leading right-wing party in their own 
      country. How? They provided those easy solutions to complex problems. And the people followed. But, principally, they both 
      took advantages of the contingencies of the moment, as well as the politico-institutional flaws of the system. In a democracy, 
      popularity can get you elected with the right strategy.</p>
  
<br>
</br> 

  
<h2> La corsa per la Casa Bianca – Verso le primarie </h2>
  <p>  <i>30 novembre 2015 </i> </p>
  <p> Ad un anno di distanza dalle elezioni presidenziali, la corsa per la più alta carica politica negli Stati Uniti è già cominciata. Da ormai mesi i dibattiti elettorali si susseguono e i maggiori contendenti per la presidenza sono più agguerriti che mai. In novembre 2016 verrà eletto un nuovo presidente, siccome Barack Obama, dopo 2 termini non potrà ricandidarsi. Entrambi i maggiori partiti stanno dunque cercando il migliore cavallo da corsa per le sfida finale. La scelta avverrà attraverso le elezioni primarie che si terranno a partire dal prossimo mese di febbraio. </p>
  <p> Nel partito democratico sembrerebbe che la partita sia già decisa. Con alte probabilità il candidato ufficiale dei democratici sarà l’ex segretario di stato ed ex first lady Hillary Clinton. Nei sondaggi la Clinton supera il 60% dei favori ed è considerata l’esponente moderato del fronte democratico. Due terzi dei sindacati hanno già dato il loro appoggio alla candidatura di Clinton. Il secondo più accreditato contendente per la candidatura è il senatore del Vermont Bernie Sanders. Sanders si è elevato ad esponente simbolo della sinistra più radicale statunitense, combattendo contro il potere delle lobby, promuovendo più regolamentazioni per Wall Street e promuovendo un governo più intervenzionista nell’economia (ad esempio aumentando il salario minimo e ampliando l’assicurazione sanitaria “Obamacare” fino a creare un’unica assicurazione nazionale sul modello canadese o di alcuni stati europei). Autodefinendosi socialista, Sanders è tuttavia confrontato con una forte ostilità da parte degli avversari politici che lo definiscono estremista di sinistra. Per questi motivi, nei sondaggi Sanders non supera il 35% dei favori. Gli altri due candidati democratici, Martin O’Malley (governatore del Maryland) e Lawrence Lessig (insegnate di giurisprudenza ad Harvard), non sembrano avere alcuna possibilità e non superano il 5% nei sondaggi. Altri candidati si sono già ritirati (Lincoln Chafee e Jim Webb); mentre molti altri nomi sono stati fatti: dal vicepresidente Joe BIden al sindaco di New York Bill de Blasio passando alla senatrice Elisabeth Warren hanno tutti rinunciato ad una candidatura. La contendente principale per la nomination presidenza del partito democratico rimane dunque Hillary Clinton.</p>
  <p> Sul fronte repubblicano la battaglia è molto più accesa. Il numero di candidati è arrivato fino a 17, al punto che alcune emittenti televisive hanno dovuto escludere alcuni candidati dai dibattiti perché troppo numerosi. Le primarie del partito repubblicano sono dominate dal fenomeno Trump. In giugno, il miliardario e imprenditore new-yorkese Donal Trump ha annunciato la sua candidatura, polarizzando da subito l’elettorato con esclamazioni populiste e attaccando il presidente Obama, i terroristi islamici e la Cina, affermando che lui stesso è l’uomo giusto per ritornare grande (il suo slogan e titolo di un suo recente libro è proprio “make America great again”), essendo lui un vero leader di comprovato valore nel mondo imprenditoriale e ricco abbastanza per finanziarsi da solo la sua campagna elettorale. I più accreditati esponenti dell’establishment repubblicano sono Jeb Bush, fratello del più recente presidente G.W. Bush ed ex-governatore della Florida, e Marco Rubio, ex prediletto dello stesso Jeb Bush e attuale senatore della Florida. Jeb Bush ha dalla sua parte una gran fetta del partito repubblicano essendo considerato moderato e sostenuto dal grande PAC “Right to Rise”, organizzazione utile a raccogliere fondi finanziari per la campagna. Jeb Bush ha formulato un programma dettagliato per la sua campagna elettorale. Il suo piano come presidente prevede una crescita economica annuale del 4% capace di creare 19 milioni di nuovi posti di lavoro. Punti forti della sua retorica sono la sicurezza energetica e gli attacchi contro la politica estera di Clinton quando era Segretario di Stato. Marco Rubio è l’astro nascente del partito repubblicano, giovane e figlio di immigrati cubani, è il rappresentante degli ispanici. Avvocato e già politico di lungo corso nonostante la sua giovane età, Rubio è in crescita nei sondaggi. Durante la sua presentazione quale candidato in aprile, Rubio si è presentato come rappresentante delle nuove generazioni, capace di difendere il sogno americano attraverso soluzioni innovative per l’economia statunitense. Nei sondaggi Rubio è in forte crescita, in particolare dopo l’ultimo dibattito su Fox Business News, dove Rubio è uscito quale vincitore. Tra gli altri pretendenti alla nomination c’è Ben Carson, neuro-chirurgo in pensione, considerato “l’eroe del Tea Party” (movimento populista di destra contro le imposte) si presenta come pro-vita (essendo contro leggi pro-aborto) e promotore del libero mercato. Altri importanti candidati sono Carly Fiorina, ex CEO del colosso HP ed unica esponente femminile del partito repubblicano, Chris Christie, governatore del New Jersey, Ted Cruz, senatore del Texas ed esponente radicale del Tea Party, Rand Paul, senatore del Kentucky, liberista e vicino al Tea Party, Lindsey Graham e Mike Huckabee, John Kasich e Bobby Jindal, George Pataki e Rick Santorum. Altri esponenti come Rick Perry e Scott Walker si sono già ritirati da questa corsa che più affollata di così non si può. Con così tanti candidati, fare delle previsioni rimane difficile se non impossibile. Tutto si deciderà da febbraio in poi, quando le primarie cominceranno Iowa, New Hampshire, Carolina del Sud e Nevada. Fondamentale sarà poi il cosidetto “Super Tuesday”, martedì 1° marzo 2016, quando si terranno le elezioni primarie in ben 12 stati. Chi riuscirà ad aggiudicarsi una buona fetta dell’elettorato quel giorno sarà il più favorito per la nomination.</p>
  <p> Le tematiche dell’immigrazione, politica estera e terrorismo, clima e energia, diritti alla persona, possesso delle armi e diritto all’aborto, sanità e tasse, saranno decisive in questa tornata elettorale. Molta strada è ancora da percorrere e prima di conoscere i candidati ufficiali, ci saranno ancora molte sorprese e dibattiti su tutto il territorio statunitense. Un revival della contesa Bush-Clinton come nel 1992 potrebbe accadere, ma molti altri candidati si affacciano con buone possibilità per la nomination, da Sanders a Rubio, da Trump a Carson, tutti potrebbero essere il prossimo presidente degli Stati Uniti. Nel frattempo il presidente in carica Barack Obama sta cercando di lasciare il segno nella storia e il congresso in mani repubblicane cerca di bloccare l’agire del presidente. L’anno 2016 sarà caldo nella politica statunitense e noi, da questa parte dell’Atlantico, non ci resta che stare a vedere.</p>

  <br>
</br>
  
</body>
</html> 
